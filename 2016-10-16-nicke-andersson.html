<!doctype html>
<html lang="sv">
    <head>
        <title>Världens bästa låt [Nicke Andersson]</title>
        <meta charset="utf-8" />
        <link
            rel="stylesheet"
            href="https://unpkg.com/normalize.css@8.0.1/normalize.css"
        />
        <link
            rel="stylesheet"
            href="https://unpkg.com/concrete.css@2.1.1/concrete.css"
        />
    </head>

    <body>
        <main>
            <h1>2019-09-30 &mdash; Lars</h1>
            <h2>Nicke Andersson</h2>
            <p>Är Nicke Andersson sveriges Dave Grohl?</p>
            <p>
                Det är med denna fråga arbetet med Nicke Anderssons katalog tar
                sin utgångspunkt. Ytligt sett ter det sig kanske som att så
                skulle vara fallet. De var trummisar i punkband under sina
                formativa år. Senare i livet skulle de båda bli karismatiska
                frontfigurer med mikrofon och snordyr gitarr. Men ärligt talat
                tror jag att hypotesen spricker på att Nicke Andersson druckit
                fruktansvärt många fler folköl än Dave Grohl.
            </p>
            <p>
                Grohl tillhörde en gång i tiden HC-scenen runt Washington D.C.
                Andersson kan emellertid inte fly kommunala musikskolan och
                Svensk, luthersk höstdagjämning. Oavsett om det är i punken,
                dödsmetallen eller garagerocken är det så svenskt, det är så
                uppförsbacke med trampmoped. Musik som den yttersta bekräftelsen
                på att allt är fullständigt åt helvete och att tjejerna ändå
                inte är intresserade. För Grohl, inbillar jag mig, var musiken
                snarare ett löfte om, och ett verktyg för, ett bättre, roligare
                och friare liv och samhälle.
            </p>
            <p>
                Det är alltså en fråga om vilka metafysiska krafter man åberopar
                med hjälp av musiken och livet som kulturarbetare. Andersson har
                aldrig varit en gräsrot. Men jag är inte arg på honom för det.
            </p>
            <p>
                <strong>* * *</strong>
            </p>
            <p>
                Under åttiotalet begår de båda herrarna band-debut. Jag är säker
                på att band som Parodi, Maximal Skandal, Belsen Barnen
                (Andersson), Freak Baby, Mission Impossible och Dain Bramage
                (Grohl) finns att tillgå på diverse bootlegs. För mig är de
                otillgängliga och utgör således bara symboliska indikationer.
                Det är först med Scream – varifrån Kurt Cobain ska ha rekryterat
                Grohl – den stilistiska genealogin här blir fullt ut
                genomförbar. Samtidigt, under slutet av åttiotalet, spelar
                Andersson i The Clint Eastwood Experience. Det finns ett
                tribute-band, men att få höra hur originalet lät visar sig
                svårt. Det är först med Nihilist Andersson finns tillgänglig för
                en bred och historiskt intresserad publik. Ett retrospektiv
                finns att tillgå, vilket sammanfattar två år av eko-utrustad
                dödsmetal av relativt hög kvalitet. Det är inte tight men det är
                våldsamt och konsekvent genomfört. “Carnal Leftovers” tillhör
                kanske det starkaste numret. Nihilist blir senare Entombed. LG
                Petrov – som skriker från magen i båda fallen – hittar sitt
                karaktäristiska uttryck vilket i slutändan gav Entombed sin
                självklara roll i den svenska metal-berättelsen.
            </p>
            <p>
                Det är förstås under nittiotalet saker händer för både Grohl och
                Andersson. För Grohl är det oväntat totalsuccé med Nirvana och
                för Andersson står fortsatt idogt arbete med att etablera
                Entombed som ett stort namn inom en genre som aldrig någonsin
                kommer att stå som emblem för en hel generation – dödsmetal. Men
                det är också under nittiotalet Hellacopters och Foo Fighters
                föds.
            </p>
            <p>
                Kanske var det den svenska bronsyran 1994 som fick Andersson,
                tillsammans med Dregen från Backyard Babies, att starta
                Hellacopters. Samtidigt etablerar Kurt Cobain sig själv som
                självmördare. Grohl är förlorad. För mig har det alltid varit de
                två första plattorna som skapat djupare resonans i kroppen.
                Supershitty To The Max! (1996) peakar dock för tidigt. “Gotta
                Get Some Action now”, skivans första spår, avslöjar på sätt och
                viss Anderssons och Dregens ambitioner för lätt. De
                efterföljande låtarna har styrka men saknar versaler. Det är på
                Payin’ The Dues (1997) universum rättar ut sig så att alla
                linjer står i extra mycket curry. Alla låtarna är hits. Det är
                fruktansvärt bra. Detroit-gunget sitter mycket bättre över
                höften och enbart refrängernas förträfflighet, misstänker jag,
                ger Nicke Andersson möjlighet att etablera sig internationellt
                som en garagerockens eventuella frälsare. Kanske är det
                skivomslaget. De har gömt undan den där pojkrums-fascinationen
                för morbida serietidningar. Genast blir det mycket sexigare.
            </p>
            <p>
                Med landsbygdsfyllans gräsfläckar kvar på ändalykten börjar
                alltså Hellacopters röra sig mot Detroit, soul, sex och
                synkroniserade scenrörelser. Rock’n’roll med självförtroende.
                Kanske är de där tjejerna intresserade ändå. Jag är det i alla
                fall. På sätt och vis överlever energin en bit in i High
                Visibility från 2000. Plattan kan dock inte rymma från sin roll
                som tydlig gräns mellan Hellacopters relevans och icke-relevans.
            </p>
            <p>
                Under perioden figurerar Andersson i högst lyssningsbara
                Hydromatics som gör klassisk amerikansk bensinstations-rock.
                Bagatellartat – men med viss charm.
            </p>
            <p>
                För sedan kommer By the grace of God. Med låten “carry me home”.
                Förlåt, men är inte detta Foo Fighters egentligen? Det är
                släpigt och anthem. Det är så vedervärdigt tråkigt. Det är som
                att sitta i en halogen-upplyst föreningslokal i Bollebygd och
                lyssna på The Eagles Samtidigt som man är lite osäker på om det
                går någon mer kvällsbuss in till stan. Det är inte konstigt att
                de på den efterföljande platta utlyser rockens död.
            </p>
            <p>
                Perioden mellan 2004 och framåt präglas av ett antal från
                starten välfinansierade band. The Solution med sin
                soul/R’n’B-standards samt Imperial State Electric som ger oss
                Hellacopters inom parenteser. S to the K to the H. Smärtsamt
                Kompetenta Hobbyband.
            </p>
            <p>
                Det är alltså egentligen runt sena Hellacopters och vad Foo
                Fighters skulle bli som det hela blir såväl intressant som
                klurigt. Grohls musik i Foo Fighters blir successivt allt mer
                rockens svar på Fischer-Price, de konstnärliga uttrycken allt
                mer i linje med Carlings personalpolitik. Samtidigt som
                Hellacopters går vilse i pop-nummer med boogie-woogie-piano som
                det enda ankaret i någon slags rock-botten. Det är så jävla
                bekvämt. Herrarna har tveklöst gjort stilbildande och seriöst
                bra musik. Men på ren uteslutningsmetod är Nicke Andersson
                Sveriges Dave grohl. Carry me home.
            </p>
            <p>
                <a
                    href="https://open.spotify.com/user/larsonist/playlist/65oRDyhdfIBf45BG7qulte"
                    >https://open.spotify.com/user/larsonist/playlist/65oRDyhdfIBf45BG7qulte</a
                >
            </p>
            <p>
                <em
                    >Lars har valt att punta med besked om vem som tar över
                    grammofonnålen nästa vecka och ber om att få återkomma i
                    frågan. [red. anm.]</em
                >
            </p>
        </main>
    </body>
</html>
